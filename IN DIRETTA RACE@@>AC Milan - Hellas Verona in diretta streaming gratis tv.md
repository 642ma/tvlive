Archiviare il ko con il Feyenoord e tornare subito alla vittoria. Questo l'obiettivo del Milan, che sabato 15 febbraio, alle 20.45, ospiterà a San Siro il Verona nella 25esima giornata del campionato di serie A. Una sfida nella quale i rossoneri andranno a caccia dell'intera posta in palio per cercare di rimanere attaccati al treno Champions, con la quarta posizione, occupata dalla Lazio, attualmente distante sette punti. Gli scaligeri, reduci dal pesante ko interno per 0-5 con l'Atalanta, hanno invece bisogno di muovere la classifica per mantenersi al di fuori della zona retrocessione.
Milan-Verona, le scelte di Conceiçao
Conceiçao abbandonerà verosimilmente il modulo a trazione anteriore impiegato a Rotterdam per affidarsi ad un più robusto 4-3-3. Al centro dell'attacco ci sarà spazio per Gimenez, mentre ai suoi lati si contendono i due posti Joao Felix, Jimenez, Pulisic e Leao, con i primi due favoriti. In mezzo al campo Musah insieme a Fofana e Reijnders, al centro della difesa Gabbia con uno tra Thiaw e Pavlovic. Sulle corsie esterne Walker ed Hernandez.




